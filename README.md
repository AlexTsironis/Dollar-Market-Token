# Dollar Market Token Protocol: Ανάπτυξη αλγορίθμου σταθερού κρυπτονομίσματος χωρίς την ανάγκη ενέχυρου φυσικού νομίσματος

Η μεταβλητότητα της τιμής του Bitcoin και άλλων κρυπτονομισμάτων είναι ένα από τα 
μεγαλύτερα εμπόδια που αντιμετωπίζουν τα κρυπτονομίσματα στην εποχή μας. Σε αντίθεση 
με τα παραστατικά χρήματα, τα σημερινά κρυπτονομίσματα δεν έχουν μια κεντρική τράπεζα 
που να εφαρμόζει κάποιου είδους νομισματική πολιτική με σκοπό τη διατήρηση της
αγοραστικής δύναμης. Αυτό συνεπάγεται ότι μεταβολές στη ζήτηση προκαλούν τεράστιες 
διακυμάνσεις στη τιμή. Αν οι χρήστες δεν αισθάνονται εντελώς σίγουροι για το ότι η 
αγοραστική δύναμη του τραπεζικού τους λογαριασμού θα παραμείνει σταθερή από τη μια μέρα 
στην άλλη, τότε δεν θα υιοθετήσουν ποτέ ένα κρυπτονόμισμα ως το κύριο συναλλακτικό μέσο 
έναντι ενός σταθερού νομίσματος. Επιπρόσθετα, λόγω της απουσίας σταθερότητας των τιμών, 
είναι πολύ δύσκολο να χτιστεί μια χρεωστική και πιστωτική αγορά που να βασίζεται στα 
κρυπτονομίσματα, καθώς κάθε συμφωνία η οποία εμπεριέχει μελλοντικές πληρωμές πρέπει να 
λαμβάνει υπόψιν και το ρίσκο της μεταβλητότητας της τιμής και να χρεώνει ένα μεγάλο 
ασφάλιστρο έναντί της.
Παρά το γεγονός ότι υπάρχει πλήθος ερευνών όσον αφορά στα τεχνικά προβλήματα των 
κρυπτονομισμάτων, όπως η διεκπεραιωτή ικανότητα των συναλλαγών (transaction
throughput) ή τα smart contracts, δεν έχει δοθεί σχεδόν καθόλου προσοχή στο θέμα της 
βελτίωσης της σταθερότητας των τιμών, πρόβλημα το οποίο είναι πολύ μεγαλύτερο εμπόδιο 
στη μαζική υιοθέτηση των κρυπτονομισμάτων ως κύριο συναλλακτικό μέσο. Στην παρούσα 
εργασία, θα παρουσιαστεί το Dollar Market Token (DMT), ένα κρυπτονόμισμα του οποίου τα 
νομίσματα (tokens), μπορούν να διατηρούν αξιόπιστα μια σταθερή ισοτιμία με οποιοδήποτε 
άλλο αγαθό και ταυτόχρονα να παραμένουν πλήρως αποκεντρωμένα. Συγκεκριμένα, θα 
επιχειρηθεί να οριστεί ότι 1 DMT μπορεί να εκφραστεί και να ανταλλαχθεί πάντα ως 1 USD. 
Θεωρητικά, το DMT θα μπορούσε ακόμα και να ανεξαρτητοποιηθεί από το δολάριο και η 
ισοτιμία του να ορίζεται βάσει ενός αγοραστικού δείκτη τιμής ή κάποιου καλαθιού αγαθών, 
με τον ίδιο τρόπο που οι κεντρικές τράπεζες υπολογίζουν τον πληθωρισμό και τις πολιτικές 
που θα ακολουθήσουν. Το DMT επιτυγχάνει τη σταθερότητά του ρυθμίζοντας αλγοριθμικά 
την προμήθεια των νομισμάτων του βάσει αλλαγών σε μεταβολές του DMT/USD δείκτη. Με 
αυτό τον τρόπο υλοποιεί ένα είδος νομισματικής πολιτικής παρόμοιο με αυτό που εφαρμόζουν 
οι κεντρικές τράπεζες σε όλο τον κόσμο. Ταυτόχρονα, λειτουργεί ως ένας αποκεντρωμένος 
αλγόριθμος, πλήρως διαφανής, βασισμένος σε ένα πρωτόκολλο, χωρίς την ανάγκη ανθρώπινης 
παρέμβασης. Έτσι, θα μπορούσε να θεωρηθεί το πρωτόκολλο DMT και ως μια αλγοριθμική 
αποκεντρωμένη κεντρική τράπεζα.
